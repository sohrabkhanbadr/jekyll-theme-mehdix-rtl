---
title: فعالسازی HTTPS به کمک Netlify
layout: post
uuid: df8977bd-9a2f-4ef7-9e9f-49459afefb71
category: راهنما
tags: امنیت https cdn ssl
---

از امروز این وبسایت علاوه بر HTTP از طریق [HTTPS][تی‌تی‌پی‌اس] هم در دسترس است. در این مطلب شرح می‌دهم چطور اینکار را انجام دادم.

قبل از اینکه شیرجه بزنیم داخل راهنما، یک توضیح کوچک راجع به HTTPS بدهم. هر سایت می‌تواند به صورت HTTP یا HTTPS سرو شود. وقتی اطلاعات با HTTP سرو می‌شود هر کامپیوتری بین کامپیوتر یا موبایل ما و سایت مقصد هم لینک را می‌بیند و هم محتوا را، شامل عکس، رمز، متن و مانند اینها. از اینها گذشته می‌تواند آنرا تغییر بدهد، مثل کاری که چند وقت پیش ایرانسل انجام می‌داد و در صفحاتی که با HTTP سرو می‌شدند تبلیغات نمایش می‌داد. اما اگر وبسایتی با HTTPS سرو بشود محتوا بین کامپیوتر ما و سرور مقصد رمز می‌شود و قابل فهم نیست. امکان تغییر اطلاعات هم نیست چون مرورگر خطا می‌دهد. البته مهم است که از مرورگر سالم و دست‌نخورده استفاده کنیم، چرا که مرورگر لیست گواهینامه‌هایی که می‌تواند به آنها اعتماد کند در دل خودش دارد. تنها چیزی که کامپیوترهای بین راه در این حالت می‌بینند نام دامنه است. آنها حتی رشته‌ای که بعد از نامه دامنه می‌آیند را نخواهند دید. مثلا با مراجعه به [https://mehdix.ir/bookmarker.html][بوکمارکر] سرورهای بین راه فقط https://mehdix.ir را می‌بینند و باقی غیرقابل فهم است. قبلا در مورد [گواهینامه][گواهینامه] نوشته‌ام.

وبسایت من استاتیک است یعنی سروری از خودش ندارد و از Github سرو می‌شود. گیت‌هاب برای دامین‌های شخصی فعالسازی HTTPS را پشتیبانی نمی‌کند. برای اینکه بدون استفاده از سرور مجزا بتوان HTTPS را فعال کرد تنها یک راه وجود دارد، باید از یک CDN استفاده کرد. CDN اختصار Content Delivery Network است. با بکارگیری CDN وبسایت از طریق شبکه بزرگی از سرورهایی که در قاره‌های مختلف پراکنده‌اند سرو می‌شود. معمولا برای سرو کردن عکس‌ها و فایل‌های استاتیک از این تکنیک استفاده می‌شود، هدف اصلی هم کاهش ترافیک سرور اصلی و افزایش سرعت دسترسی به وبسایت است.

از جایی که CDN مثل یک پر‌اکسی عمل می‌کند ما می‌توانیم به کمک آن HTTPS را برای وبسایتمان فعال کنیم. معروفترین CDN‌ای که اینکار را انجام می‌دهد CloudFlare است ولی متاسفانه به دامین‌های `.ir` خدمات نمی‌دهد. شرکت دیگری که خدمات مشابه و بسیار برنامه‌نویس‌پسند! ارائه می‌دهد نامش [Netlify][نتلیفای] است که یک استارت‌اپ تازه‌تاسیس در سانفرانسیسکوست. من با کمک این سرویس HTTPS را برای وبسایتم فعال کردم.

چیزی که باعث حیرت من شد کیفیت بسیار بالا و راحتی بسیار زیاد کار با Netlify بود. از طرفی برای دامین‌های ایران هم محدودیت ندارد. (ولی شاید در آینده با گسترش شرکت به فکر محدود کردن بیفتند) به طور خلاصه خدمات زیر را در پلن رایگانشان ارائه می‌کنند:

1. بیلد و دیپلوی کردن ریپازیتوری از روی گیت‌هاب
2. مدیریت دامنه جداگانه برای هر مخزن نرم‌افزاری (می‌شود یک وبسایت به هر مخزن منسوب کرد.)
3. فعالسازی HTTPS از طریق صدور گواهینامه Let's Encrypt
4. افزایش سرعت لود با استفاده از  CDN این شرکت
5. بهینه‌سازی و فشرده‌سازی فایلهای وبسایت 
6. مدیریت فرم‌های HTML و ارسال محتوا از طریق WebHook
7. امکان انجام Split Testing روی ترافیک (گروهی از کاربران دیزاین دیگری می‌بینند)
8. امکان افزودن مدیریت کاربران به سایتهای استاتیک

و البته خیلی امکانات دیگر که در وبسایتشان توضیح داده‌اند. 

مراحل فعالسازی هم بسیار ساده بود. من ابتدا یک اکانت ساختم و بعد به شکل اتوماتیک مخزن گیت‌هابی که محتوای سایتم روی آن است را انتخاب کردم. از جایی که خودشان بیلد جکیل را ساپورت می‌کردند نیازی به افزودن فایل کانفیگ مجزا هم نبود. فقط از جایی که بیلد صحیح سایت من به نسخه جدیدتری از روبی نسبت به نسخه دیفالت بیلدسرور آنها نیاز داشت یک فایل `.ruby-version` به مخزن اضافه کردم. از سوی دیگر آدرسهای سرور دامنه‌ای که اختصارا برای هر مخزن تولید می‌شود را در وبسایت ایرنیک وارد کردم تا دامنه mehdix.ir توسط Netlify هدایت بشود.

در مجموع خیلی راضی هستم و در پروژه‌های بیشتری از Netlify استفاده خواهم کرد.


[نتلیفای]: http://netlify.com/
[تی‌تی‌پی‌اس]: https://mehdix.ir
[بوکمارکر]: /bookmarker.html
[گواهینامه]: /free-https-for-all.html
